ขออภัยทุกท่านด้วย อย่าหาว่าฉันพูดมากเลย แต่ก่อนเริ่มเรื่อง ต้องขออธิบายว่า
อะไรคือ "บทใหม่" ของตำนานแห่ง Kitsune ทั้งหกก่อน
ทุกท่านทราบดีว่า เมื่อมีใหม่ ก็ต้องมีเก่า หนังสือเล่มนี้ได้ดัดแปลงจาก "ตำนานแห่ง Kitsune ทั้งหกของ Yuurakusai" ที่โด่งดังเมื่อ 500 ปีก่อน ให้เหมาะสมกับสมัยปัจจุบัน ฉันยังเขียนได้ไม่ค่อยสวยงามนัก ต้องขออภัยท่าน Yuurakusai และผู้อ่านทุกท่านมา ณ ที่นี้ด้วย
แต่หากพูดถึงท่าน Yuurakusai สมัยฉันยังเป็นเด็ก ท่านก็ค่อนข้างมีชื่อเสียงแล้ว ซึ่งในตอนนั้นท่าน Saiguu เองก็ให้ความสนใจเกี่ยวกับงานวรรณกรรมและชาของเขามากเหมือนกัน โดยที่ในบรรดา Kitsune นั้น ท่าน Yuurakusai ถูกนับเป็นผู้ที่มีความสง่างามเป็นเลิศเลยทีเดียว
แต่น่าเสียดายที่อดีตได้ล่องลอยไปกับสายลมแล้ว นับตั้งแต่ที่ท่าน Yuurakusai ต้องจากไปเพราะได้กระทำความผิดร้ายแรง จนถึงวันนี้ก็เป็นเวลายาวนานถึง 500 กว่าปีแล้ว...

จะเข้าเรื่องแล้วนะ เรื่องราวทั้งหมดของ "ตำนานบทใหม่แห่ง Kitsune ทั้งหก" เริ่มต้นบนภูเขา Yougou อันสูงตระหง่าน
เล่ากันว่า สมัยที่ Kitsune Hakushin ผู้ยิ่งใหญ่ยังมีชีวิตอยู่ ท่านมีศิษย์ 6 คน พวกเขาล้วนมีเวทมนตร์สูงส่ง แปลงร่างได้หลากหลาย ปกติแล้ว เป็นผู้ช่วยให้ Hakushin คอยประสานงานธุระภายในศาลเจ้า ดูแลความปลอดภัยของภูเขา Yougou

หัวหน้าของจิ้งจอกทั้งหกนี้ มีชื่อว่าจิ้งจอกดำ Itaru ถึงจะเป็นเพศเมีย แต่ตัวของมันกลับใหญ่ และแข็งแรงมาก มีนิสัยตรงไปตรงมา แต่เพราะเคยเมาเหล้า ก่อเรื่องที่ตำหนักใหญ่ของศาลเจ้า ทำให้ร่างสูงศักดิ์ของโชกุนเสียหาย จึงทำให้ Hakushin โกรธมาก และไล่เธอลงเขาไปสำนึกผิด
จิ้งจอกดำ Itaru ถูกไล่ลงเขายังไม่ทันไร ก็ลืมคำสอนของ Hakushin เสียจนหมดจด แถมยังพกเหล้าเต็มไห มุ่งหน้าไปก่อเรื่องที่หมู่บ้าน